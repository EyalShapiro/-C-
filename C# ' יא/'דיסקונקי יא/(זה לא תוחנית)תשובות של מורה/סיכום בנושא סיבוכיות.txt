לבקשתכם אני שולח סיכום בנושא סיבוכיות:

נושא סיבוכיות נועד להעריך את מידת היעילות והמורכבות של תוכנה.

סיבוכיות נמדדת ביחידות זמן התלוי באורך/גודל הקלט.

ראשית יש להגדיר את משתנה הסיבוכיות שבדרך כלל נקרא n.

ה-n מציין את גודל/אורך הקלט של התכנית המשפיע על זמן הריצה.

קלט - אינו אומר בהכרח שהתכנית קולטת, אלא מתייחס לכמות הנתונים עליהם התכנית פועלת.

באמצעות משתנה הסיבוכיות מגדירים פונקצית זמן ריצה f(n) התלויה במרכיבי הזמן של הוראות התכנית.

ייתכן שיש צורך להגדיר 2 משתני סיבוכיות למשל n,m כאשר יש בתכנית 2 מרכיבי קלט שאינם תלוים זה בזה.

סוגי סיבוכיות:

O(1) - הוראות פשוטות שמשך זמן הביצוע שלהן קבוע ולא תלוי ב-n. סיבוכיות קבועה.

O(n) - כאשר החזקה הגבוהה ביותר של n בפונקצית זמן הריצה היא 1, בדרך כלל לולאה אחת או מספר לולאות לא מקוננות, 

שמתבצעות אחת אחרי השנייה (ולא אחת בתוך השנייה), ואורכות בגודל התלוי ב-n. סיבוכיות לינארית.

O(n²) - ה-n בריבוע, החזקה הגבוהה ביותר של n בפונקצית זמן הריצה היא 2, בדרך כלל שתי לולאות מקוננות, אחת בתוך השנייה, 

שעוברות לכל איבר בקלט על כל איברי הקלט. סיבוכיות ריבועית.

O(n³) - ה-n בשלישית, החזקה הגבוהה ביותר של n בפונקצית זמן הריצה היא 3, בדרך כלל 3 לולאות מקוננות.

O(n·m) - ה-n כפול m, סיבוכיות כפלית. 2 משתני סיבוכיות שיש ביניהם קשר של כפל.

O(n+m) - ה-n ועוד m, סיבוכיות חיבורית, 2 משתני סיבוכיות שיש ביניהם קשר של חיבור.

O(√n) - סיבוכיות שורש. כאשר חזקת ה-n היא חצי.

O(logn) - כאשר גודל הקלט מתחלק לחלקים באופן רקורסיבי.

צמצום פונקצית זמן ריצה - קבועים מספריים ניתן להשמיט כי הם זניחים יחסית ל-n, חזקות נמוכות של n ניתן להשמיט, להשאיר את n עם החזקה הגבוהה ביותר.

בניית פונקצית זמן ריצה נעשית על ידי הערכת זמן הריצה של מרכיבי התכנית, נהוג ללוות את מרכיבי זמן הריצה של התכנית בהסברים מילוליים המהווים את נימוק הסיבוכיות.

וצריך לציין בסוף מהי הסיבוכיות הסופית באמצעות הסימון O של .. ובסוגריים עגולים את הביטוי של n כמו שציינתי בדוגמאות למעלה את סוגי הסיבוכיות.

הערכת הסיבוכיות צריכה להיעשות לפי המקרה הגרוע ביותר worst case, למשל ב-if else מעריכים את המקרה הארוך ביותר מבין השניים - if או else.

סיבוכיות רקורסיה - מעריכים את כמות הפעמים שהרקורסיה קוראת לעצמה, בדרך כלל זה תלוי בגודל מבני נתונים עליו פועלת הרקורסיה.